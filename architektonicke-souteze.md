# Architektonické soutěže

## Veřejné zakázky

Veřejné zakázky se řídí zákonem 137/2006 o veřejných zakázkách. U architektonických studií jde o takzvanou _zakázku na služby_ (§ 10), tedy nikoliv zakázku na dodávky nebo stavební práce. Jakoukoliv zakázku lze zadat pomocí takzvaného _zadávacího řízení_ (= výběrové řízení, tendr), které má šest možných variant:

1. Otevřené řízení (§ 27)
2. Užší řízení (§ 28)
3. Soutěžní dialog (§ 35)
4. Jednací řízení s uveřejněním (§ 29)
5. Zjednodušené podlimitní řízení (§ 38)
6. Jednací řízení bez uveřejnění (§ 34)

Výjimku ze zákona o veřejných zakázkách mají [zakázky malého rozsahu](http://frankbold.org/poradna/kategorie/ruzne/rada/zakazky-maleho-rozsahu), které lze při dodržení jistých pravidel (viz odkazovaný článek) řešit _ad hoc_. Limit pro definici zakázky malého rozsahu se mění, aktuálně (květen 2016) jde o 2 milióny Kč.

Architektonická soutěž sama o sobě pro zadání zakázky použita být nemůže, jde pouze o „předkolo“, po jehož skončení zadavatel zadá zakázku vítězi soutěže v jednacím řízení bez uveřejnění.

## Typy soutěží

Podle předmětu soutěže rozlišujeme následující typy soutěží:

1. _Architektonická soutěž_ řeší jednu stavbu nebo menší soubor objektů
2. _Urbanistická soutěž_ řeší větší soubor staveb
3. _Konstrukční soutěž_ řeší jednotlivé konstrukce stavby

Podle způsobu výběru účastníků rozlišujeme:

1. _Soutěž veřejnou_, do které se může přihlásit kdokoliv
2. _Soutěž vyzvanou_, do které zadavatel přizve konkrétní účastníky
3. _Soutěž kombinovanou_

Vyzvaná soutěž může a nemusí být anonymní, oba zbývající typy jsou výhradně anonymní.

A konečně podle typu výsledku rozlišujeme:

1. _Soutěž projektovou_, jejíž vítěz by měl dopracovat kompletní projektové dílo
2. _Soutěž ideovou_, která slouží k vyjasnění základních problémů, a na kterou následně může navazovat soutěž projektová

## Délka trvání soutěže

Podle ČKA trvá soutěž 6–30 týdnů, pěkný graf k trvání různých soutěží nabízí časopis [Smart Cities](http://www.scmagazine.cz/casopis/04-15/nejen-velke-souteze?locale=cs):

![Délka architektonické soutěže](http://i.imgur.com/FwbIQ5F.jpg)

Z výše uvedeného také plyne, že při úvahách o čase je nutné brát v potaz typ soutěže – například ideová soutěž narozdíl od projektové soutěže nekončí projektovou dokumentací a vyžaduje další rozpracování.

## Odkazy

* [Manuál architektonické soutěže](https://www.cka.cz/cs/media/prilohy/manual-architektonicke-souteze.pdf)
* [Zákon o veřejných zakázkách](https://portal.gov.cz/app/zakony/zakon.jsp?page=0&nr=137~2F2006&rpp=15#seznam)