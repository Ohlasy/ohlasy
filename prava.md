# Stručně k právům na fotky z webu

Několik axiomů na začátek:

* Vlastníkem autorských práv je vždy ten, kdo fotku pořídil.
* Autorskoprávní ochrana vyprší 70 let po smrti autora. Poté se z fotky (nebo díla obecně) stává veřejné dílo (_public domain_), se kterým si může dělat kdo chce co chce.
* Pokud chce do té doby fotku někdo používat, musí mít s autorem uzavřenou licenční smlouvu.
* Autor ale může být i hodný a uvolnit dílo pod nějakou volnou licencí, která umožňuje s dílem nakládat i bez poplatků. I tato volná licence ale může způsob nakládání omezovat!

Běžné typy volných licencí:

* _Public domain_. Dílo je veřejné, může s ním nakládat kdokoliv a libovolně.
* _Creative Commons Zero_. Pro naše účely prakticky ekvivalent _public domain_, takže bez omezení využití.
* _Creative Commons_. Dílo lze volně šířit, ale nelze s ním nakládat zcela libovolně. Konkrétně má licence CC několik variant, které se dají namíchat z následujících příchutí:
    * _Attribution_ (BY). Musíte uvést autora.
    * _ShareAlike_ (SA). Musíte dílo dál šířit pod touto licencí.
    * _NoDerivs_ (ND). Nesmíte vytvářet odvozená díla, například koláž z fotek.
    * _NonCommercial_ (NC). Nesmíte dílo použít pro komerční účely.

    Takže například texty Ohlasů jsou vydané pod licencí CC BY–ND-NC, což znamená, že s nimi každý může dělat co chce, ale nesmí je remixovat, musí uvést autora a nesmí na nich vydělávat.

Prakticky z toho plyne:

* Pokud je autor fotky více než 70 let po smrti, nemusíme nic řešit. (Například u fotek z 19. století tedy není nutné si dělat hlavu.)
* V krajních případech ale může fotka představovat i více než jedno autorské dílo – například pokud ji někdo pracně skenoval ze starého negativu a retušoval, nemůžeme ji jen tak použít, i kdyby původní autor už byl déle než 70 let mrtvý. Retuš totiž tvoří nové autorské dílo.
* Pokud autor fotku licencoval pod nějakou volnou licencí (například je označena jako _public domain_ nebo je uvolněna pod Creative Commons), je to lepší, ale u CC licencí se musíme podívat, jestli je možné dílo využít komerčně. A prakticky vždy je nutné uvádět autora.
* Pokud licence není jasná, _nemůžeme fotku použít_ a uvedení autora na tom nic nemění. Pokud si například někdo koupí od autora X fotku na web a následně bychom tuhle fotku z jeho webu okopírovali a uvedli jako autora X, pan X z toho nebude mít ani korunu a bude zřejmě právem rozčarován.
